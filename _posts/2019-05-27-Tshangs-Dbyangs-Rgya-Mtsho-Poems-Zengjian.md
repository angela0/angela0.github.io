---
layout: post
title:  "仓央嘉措诗六十六首--曾缄译本"
data: 2019-05-27
categories:
- ShakeLike
---

曾缄译仓央嘉措情歌

<!-- more -->

## 1

心头影事幻重重，化作佳人绝代容。 

恰似东山山上月，轻轻走出最高峰。


## 2

转眼苑枯便不同，昔日芳草化飞蓬。
 
饶君老去形骸在，弯似南方竹节弓。

## 3

意外娉婷忽见知，结成鸳侣慰相思。 

此身似历茫茫海，一颗骊珠乍得时。

## 4

邂逅谁家一女郎，玉肌兰气郁芳香。

可怜璀粲松精石，不遇知音在路旁。

## 5

名门娇女态翩翩，阅尽倾城觉汝贤。 

比似园林多少树，枝头一果骋鲊妍。


## 6

一自魂消那壁厢，至今寤寐不能忘。 

当时交臂还相失，此后思君空断肠。

## 7

我与伊人本一家，情缘虽尽莫咨嗟。 

清明过了春归去，几见狂蜂恋落花。

## 8

青女欲来天气凉，蒹葭和露晚苍苍。

黄蜂散尽花飞尽，怨杀无情一夜霜。

## 9

飞来野鹜恋丛芦，能向芦中小住无。
 
一事寒心留不得，层冰吹冻满平湖。

## 10

莫道无情渡口舟，舟中木马解回头。
 
不知负义儿家婿，尚解回头一顾不。

## 11

游戏拉萨十字街，偶逢商女共徘徊。

匆匆绾箇同心结，掷地旋看已自开。

## 12

长干小生最可怜，为立祥幡傍柳边。 

树底阿哥需护惜，莫教飞石到幡前。

## 13

手写瑶笺被雨淋，模糊点画费探寻。 

纵然灭却书中字，难灭情人一片心。

## 14

小印园匀黛色深，私钳纸尾意沉吟。 

烦君刻画相思去，印入伊人一片心。

## 15

细腰蜂语蜀葵花，何日高堂供曼遮。 

但使侬骑花背稳，请君驮上法王家。

## 16

含情私询意中人，莫要空门证法身。 

卿果出家吾亦逝，入山和汝断红尘。

## 17

至诚皈命喇嘛前，大道明明为我宣。 

无奈此心狂未歇，归来仍到那人边。

## 18

入定修观法眼开，祈求三宝降灵台。 

观中诸圣何曾见，不请情人却自来。

## 19

静时修止动修观，历历情人挂眼前。 

肯把此心移学道，即生成佛有何难。

## 20

醴泉甘露和流霞，不是寻常卖酒家。 

空女当炉亲赐饮，醉乡开出吉祥花。

## 21

为竖幡幢诵梵经，欲凭道力感娉婷。 

琼筵果奉佳人召，知是前朝佛法灵。

## 22

贝齿微张笑靥开，双眸闪电座中来。 

无端觑看情郎面，不觉红涡晕两腮。

## 23

情到浓时起致辞，可能长作玉交枝。 

除非死后当分散，不遣生前有别离。

## 24

曾虑多情损梵行，入山又恐别倾城。 

世间安得双全法，不负如来不负卿。

## 25

绝似花蜂困网罗，奈他工布少年何。 

圆成好梦才三日，又拟将身学佛陀。

## 26

别后行踪费我猜，可曾非议赴阳台。 

同行只有钗头凤，不解人前告密来。

## 27

微笑知君欲诱谁，两行玉齿露参差。 

此时心意真相属，可肯侬前举誓词。

## 28

飞来一对野鸳鸯，撮合劳他贳酒娘。 

但使有情成眷属，不辞辛苦作慈航。

## 29

密意难为父母陈，暗中私说与情人。 

情人更向情人说，直到仇家听得真。

## 30

赋婥仙人不易寻，前朝遇我忽成禽。 

无端又被卢桑夺，一入侯门似海深。

## 31

明知宝物得来难，在手何曾作宝看。 

直到一朝遗失后，每思奇痛彻心肝。

## 32

深怜密爱誓终身，忽抱琵琶向别人。 

自理愁肠磨病骨，为卿憔悴欲成尘。

## 33

盗过佳人便失踪，求神问卜冀重逢。 

思量昔日天真处，只有依稀一梦中。

## 34

少年浪迹爱章台，性命唯堪寄酒怀。 

传语当炉诸女伴，卿如不死定常来。

## 35

美人不是母胎生，应是桃花树长成。 

已恨桃花容易落，落花比汝尚多情。

## 36

生小从来识彼姝，问渠家世是狼无。 

成堆血肉留难住，奔走荒山何所图。

## 37

山头野马性难驯，机陷犹堪制彼身。 

自叹神通空具足，不能调伏枕边人。

## 38

羽毛零乱不成衣，深悔苍鹰一怒非。 

我为忧思自憔悴，哪能无损旧腰围。

## 39

浮云内黑外边黄，此是天寒欲雨霜。 

班弟貌僧心是俗，明明未法到沧桑。

## 40

外虽解冻内偏凝，骑马还防踏暗冰。 

往诉不堪逢彼怒，美人心上有层冰。

## 41

弦望相看各有期，本来一体异盈亏。 

腹中顾兔消磨尽，始是清光饱满时。

## 42

前月推移后月来，暂时分离不须衰。 

吉祥白月行看近，又到佳期第二回。

## 43

须弥不动住中央，日月游行绕四方。 

各驾轻车投熟路，未须却脚叹迷阳。

## 44

新月才看一线明，气吞碧落便横行。 

初三自诩清光满，十五何来皓魄盈？

## 45

十地庄严住法王，誓言诃护有金刚。 

神通大力知无敌，尽逐魔军去八荒。

## 46

杜宇新从漠地来，无边春色一时回。 

还如意外情人至，使我心花顷刻开。

## 47

不观生灭与无常，但逐轮回向死亡。 

绝顶聪明矜世智，叹他于此总茫茫。

## 48

君看众犬吠狺狺，饲以雏豚亦易训。 

只有家中雌老虎，愈温存处愈生嗔。

## 49

抱惯娇躯识重轻，就中难测是深情。 

输他一种觇星术，星斗弥天认得清。

## 50

郁郁南山树草繁，还从幽处会婵娟。 

知情只有闲鹦鹉，莫向三叉路口言。

## 51

拉萨游女漫如云，琼结佳人独秀群。 

我向此中求伴侣，最先属意便为君。

## 52

龙钟黄犬老多髭，镇日司阍仗尔才。 

莫道夜深吾出去，莫言破晓我归来。

## 53

为寻情侣去匆匆，破晓归来积雪中。 

就里机关谁识得，仓央嘉措布拉宫。

## 54

夜走拉萨逐绮罗，有名荡子是汪波。 

而今秘密浑无用，一路琼瑶足迹多。

## 55

玉软香温被裹身，动人怜处是天真。 

疑他别有机权在，巧为钱刀做笑颦。

## 56

轻垂辫发结冠缨，临别叮咛缓缓行。 

不久与君须会合，暂时判袂莫伤情。

## 57

跨鹤高飞意壮哉，云霄一羽雪皑皑。 

此行莫恨天涯远，咫尺理塘归去来。

## 58

死后魂游地狱前，冥王业镜正高悬。 

一囚阶下成禽日，万鬼同声唱凯旋。

## 59

卦箭分明中鹄来，箭头颠倒落尘埃。 

情人一见还成鹄，心箭何如挽得回。

## 60

孔雀多生印度东，姣鹦工布产偏丰。 

二禽相去当千里，同在拉萨一市中。

## 61

行事曾叫众口哗，本来白璧有微瑕。 

少年琐碎零星步，曾到拉萨卖酒家。

## 62

鸟对垂杨似有情，垂杨亦爱鸟轻盈。 

若叫树鸟长如此，伺隙苍鹰那得撄。

## 63

结尽同心缔尽缘，此生虽短意缠绵。 

与卿再世相逢日，玉树临风一少年。


## 64

吩咐林中解语莺，辩才虽好且休鸣。 

画眉阿姐垂杨畔，我要听她唱一声。

## 65

纵使龙魔逐我来，张牙舞爪欲为灾。 

眼前苹果终须吃，大胆将它摘一枚。

## 66

但曾相见便相知，相见何如不见时。 

安得与君相诀绝，免教生死作相思。
